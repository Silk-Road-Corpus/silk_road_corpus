#----------------------------------------------------------------------
#【經文資訊】卍新纂大日本續藏經 第 1 冊 No. 15 淨度三昧經
#【版本記錄】發行日期：2025-04，最後更新：2025-03-11
#【編輯說明】本資料庫由 財團法人佛教電子佛典基金會（CBETA）依「卍新纂大日本續藏經」所編輯
#【原始資料】CBETA 人工輸入，CBETA 掃瞄辨識，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 15
佛說淨度三昧經卷第一

聞如是：

一時，佛在羅閱祇神鳥山中，與大比丘眾俱。比丘二萬五千，皆阿羅漢，神通已達，脫於恐畏，已過諸畏，畏無所畏，三脫無礙，空無三昧、無相三昧、無願三昧，其心空寂，皆入空慧，辨才無礙。菩薩七萬八千，皆住無畏三昧、普光三昧，有還淨戒三昧者，已得不動三昧者，已得了生三昧者，有得法雨三昧者。大尊明士漚和拘舍羅，智積無限，辨才無侶，智度無極，已寶七藏，心空無礙，淨如水月，無心意識，已脫死地，度無恐畏，畏無所畏，五眼明達，觀三界五道轉化，受形顛倒，羅網圍繞，罪福自追，圍遶其身，迴流不絕。人物之屬，有識之類，沒溺愛海，苦痛愁惱，都無覺知，而自謂為樂，遭逢苦厄，不知迷行致之，而反怨天，遂益愁憂毒心，亂起惡心，滋其沒命，經入三塗，考治萬端，五毒兼備，受罪數千億劫。形罪雖竟，化成惡形，更受百畜之身，出一身入一身，出一識入一識，忘本識，周旋五道，終而復始，輪轉無際，迴流不絕。目視三界，生死苦畏，為六欲所溺，其於須彌山，沒溺大海，無有出期。雖爾，天地衰老，劫盡火燒，海水乾竭，須彌山猶有出期。三界之群生，為六欲所溺，甚於須彌山。菩薩大士觀見審諦，愍傷愚憃凶騃之人，未見生死參差。世尊開演正法，恤化三界、齊渡五道，斷諸徑路、滅生死火，開虗無門、安入埿洹宅，現自在之制，無我結解，見生死之縛，十二癡本六十二見，令眾結解脫無𦊱礙。世尊道化善安利業，諸天人民菩薩大士，輔佐世尊蕩除三界，開絕三塗開三善路。世尊滅變，感動魔眾，盡一佛境界天地六返震動，人天易色。魔眾一切鬼神、龍、阿須倫官屬，悉感動不安。諸天、龍、鬼神、阿須倫等各各官屬，皆自於所惶怖，自歸命佛。佛悉愍傷，放白豪相光往而安之。光明徹照世二天，下照十八地獄，極佛境界薑場佐右莫不歡喜，尋光即到佛所。諸天、帝釋、天子、王女，天上諸大尊神妙，諸天神、魔王及諸官屬、司錄、司命、三十二鎮王、柱天將軍、特進兵王、律法義都曰公科車赤符郎功曹使者、天侯、太一四天大王、太子、使者，一時悉皆尋光至佛所，稽首歸命皆佛足，繞佛七迊禮佛訖，玄住空中。諸龍王、阿須倫、王將官屬，尋光而至、稽首歸命，禮佛畢訖侍佛後面。諸天神王、釋梵四天王，上至三十二天，及諸天子、輔天將軍，皆持天上華香、寶王、赤真珠、摩尼珠、辟玉、金銀、水精、流離、車渠、馬瑙、幡綵、琦珍、寶蓋、名香、雜香、澤香、揭香、珍琦寶物，盡天上所有，賷持供養世尊及諸尊菩薩、大弟子。十八地獄皆悉休息，監官屬皆尋光而至，歸命稽首，繞佛百二十迊，叩頭悔過，禮拜畢訖，住佛右面。地獄濫官，玄都王、聖都王、廣武王、晉平王、玄陽王、武陽王、公陽王、平陽王、廣進王、都湯王、[這-言+爰]慰王、平胡王、璉石王、水官都督、䥫官都督、火官都督、作官都督、士官都督，十八使者，各將諸官屬，尋光而至，頭面禮佛足，三自歸命，悔過拜謝，遶佛七十迊，稽道而立。國王洴沙，將十億眾，來詣佛所。清信士、清信女，二百萬五千人，皆來會坐。凡人數千萬，皆來會坐，別坐左面，聽佛說經。

時國人皆疾疫，及臣民行惡凶危，佛慈愍之，恐墮三塗，沒溺苦毒，欲度脫之，故還處靈鷲山，現變感動，無不蒙度。佛告四部眾，及諸天、龍、鬼神、阿須倫、閱叉、真陀羅、摩睺勒鬼神，及閻羅官屬，悉皆明聽，各言：「唯諾，唯諾！今受佛教，願聞聖化，垂哀教戒，當奉行之。」

佛言：「三界眾生，食福無行，還墮地獄；合毒害生，死入地獄；論諂欺誑，死入地獄；貪利不止，心懷嫉姤，憍慢自用，更相伺候，共相中害，死入地獄；中正相嫉，侫諂相讎，耶常自正，死入地獄；煞、盜、婬、欺、妄言、兩舌、惡口、罵詈、呪咀，死入地獄；飲酒迷亂，貪色嗜欲，害生可口，死入地獄。慳貪獨食，死入餓鬼。多諸瞋恚，喜怒無時，死為賤人。員責不償，借貸不歸，持頭極觸人，後為畜生。論諂，後為鬼神。無所倚屬，種福多怒，合毒瞋恚，後則為龍蛇。戒羸自尊，好為人主，五度不純，死主地獄。五戒完堅，死則為人。十善行羸，生忉利天以下。十善堅強好欲，生六天以下。一禪生色天，二禪生無色天，三禪不解空，生二十四天以上，不離於地獄苦。一切諸身形類之屬，各自從心生，種行得之。諸天人民，作天行則得天身，作人行則得人身。龍鬼神，平生為人時，合毒瞋恚，好著巾角叉樹，是為龍行，死則為龍。作鬼神行，則墮鬼神中。作畜生行，墮畜生中。作奴婢行，墮奴婢中。作餓鬼行，墮餓鬼中。作地獄行，則墮地獄。忍辱得端正，人所樂見。瞋怒得醜陋。恭敬得長且尊，憍慢得矬小且賤。種苦得苦，種樂得樂，作是得是，不作是則不得是。汝等各自種行，隨行受報。乃今有若干種類，受形各異，尊卑、貴賤、好醜、長短不等者何？由心所生，心念不同，故致是報。」諸天、龍、鬼神、地獄王、人民、四輩菩薩摩訶薩，聞佛所說正真大法，罪福證驗，實如世尊慈化之教，形類各異。諸神等無量，各自本未身心，各言：「受教奉行，願除愚癡，從今更始，立行為本。」

佛言：「能行四恩、四等、無想、無願，入空定，立八政，行八維務禪、九次第禪，除九思，行十定法者，則離生死，得出三界，不畏三塗之難，履刃不傷，蹈火不燒，處欲不汙，在禍不殃，致平等覺。」

舍利弗離坐，正衣服，叉手長跪，白佛言：「諸天、人民、鬼神、龍、阿須倫、閱义、真陀羅、迦樓羅、甄多羅、摩睺勒、餓鬼、地獄、飛鳥、走將、識神一等，行地不同，志趣不齊，罪福所應云何？」

佛言：「眾生受形，隨行獲其果報，所墮之處，各隨所習，以致殃福。」

文殊師利白佛言：「諸法本淨，何因有罪有福？法本無二，心本本無，寧有三也？二千本無尚無一，何況二也？心無本心，無男女心，無大小心，無尊卑心，無若干心空，空如泥洹空，心如本無空，心之無形其心為神，舍神亦無形神，神去法空，空如神空，神空如本無，三界空、五道空、萬物空、四大空、地水火風空等無有異，吾我空、眼耳鼻口身心意識，此八本空、本來空、本清淨，色本空清淨，痛痒思想生死識本空清淨，吾我本清淨，身心本清淨，三界本清淨，人物本清淨，眼耳鼻口身心六事本清淨，地水火風空本清淨，青赤白黑本清淨，文字亦空本清淨，一切諸法空清淨，般若波羅蜜本清淨，三界如幻，人亦如幻，色痛痒思想生死識如幻，五陰六衰亦如幻，色生色死、色起色滅無常如幻，痛痒思想生死識、識生識滅無常如幻，生老病死無常如幻，飢渴寒熱無常如幻，四大非真，色滅速朽皆歸無常。計本來無，色痛痒思想生死識亦本無，吾我本無，五陰六衰本無，地水火風雲本無，諸法本無，三界本無，人物本無，有我世無我世、我所非我所本無，有想無想本無，有佛想住如故本無，佛哀世故化現佛身，欲還眾生使還神本無，本無無住、無來無去、無捨無取、無著無縛、無生無死、不存不滅，寂若虗空不起不滅、無增無減、無苦無樂、無憂不憂，心法本無，是為還神還歸本無。譬如人遠客遊在他邦，窮困積有年歲，數在他邦犯事閇繫牢獄，獄吏難惡酷毒掠治，五毒兼備冀望意氣，孤獨一身僑在他鄉，身在獄中見閈保身無賈用，外無知識父兄妻子，遠故鄉里既無知者，受罪窮厄飢不得食困得脫出，今復歸家身得安隱，不乏衣食快樂無極。人從生死恐畏生老病死痛地獄之苦，而得歸還本無休神埿洹，寧不喜耶？」

佛言：「如是，如是！眾生從苦得樂、從痛得愈、從飢得飽、從寒得恩、從熱得涼、從死得生、從貧得富，其人乃更諸苦各若干返，然後脫此諸苦事事快樂，其人寧喜不干？」

文殊師利白佛言：「其人前苦今樂，甚大歡喜不可言。」

佛言：「人出大生死，得度至埿洹無為，快樂無極。所願已得，心即從計，所作已辦，離諸熱惱無復生死，神存自在長得解脫。」

爾時大眾在坐者諸天人民，聞文殊師利說本無，特千比丘意解漏盡皆得應真，八千菩薩皆得無所從生法忍，八萬天人皆得不起法忍，五千天人發無上正真道意，八百清信士皆得歡喜忍，五百比丘發無上正真道意，六十比丘尼漏盡意解，百萬天人得諸法法眼淨，二百清信女皆得道迹。說是法時，大人八種聲，上至梵天下聞三塗，地獄餓鬼苦痛休息，聞法寶音盡發無上正真道意；畜生飛鳥走狩，聞法之音心發善念，畢此一身得人道者，我當作沙門行佛道；地獄王監官屬，皆發無上正真道意；天龍鬼神盡發慈心；國中人民其得病者即皆歸命，亦發無上正真道意。

文殊師利白佛言：「諸天人民群萌之類，皆更三塗之苦，今皆發慈心，因其善心盡可得度。」

佛告天人：「雜類心意識淨者，便可盡度也。」佛即放身相光，五色曄曄晃晃，盡恒邊沙佛剎。其見光者，諸法法眼淨，尋光得六法證，盡入律行。地獄、餓鬼、走狩、飛鳥，尋光發意：「願畢形受，得為沙門，奉行清化，當求佛道。」諸天人民皆得清淨戒，凡人二萬二千皆得道，亦求五戒為清信士女。佛即許五戒。

地獄王閻羅，起正衣服，正心正意，頭面著佛足，長跪叉手，白佛言：「我所典治百三十四獄，其一大埿黎中，有數千億百萬罪人，男女不可計數。大埿黎有八中埿黎，中埿黎有三十小埿黎，小埿黎有九十六小埿黎，有千里、二千里、四千里、八千里、萬六千里者，數千萬里者，罪人滿中。復有監官、小王、令長、都督、五官使者，盡屬我。天中天！世尊大赦，大千蒙度，我壽未盡，當何所統攝耶？」

佛告埿黎王：「盡赦百三十四獄囚，并諸餓鬼、鬼神、龍、阿須倫、飛鳥、走狩，盡放之。如是不久，王獄隨滿，不過一日。王莫愁耶！王當發慈心，愍傷眾生，不可求名，與天王、魔王、阿須倫共諍求名，不可以主民多為尊，欲求累劫尊貴，約五從、戒行、六度、四恩、四等、四禪、四諦、忍辱、柔和、布施、調意、寬仁，慈愍眾生，救濟苦人，卑下天下，損棄強良憍慢之心，滅除貪婬、斷絕婬鬼之種，立清潔之行。王當觀察埿黎中罪人，坐何等而見考治？埿黎中不治善人，但治惡逆、無行、無義、無仁、無慈、無禮、無信、慳貪、不信三尊、無反復，唯治貪婬、嫉妬、愚癡人耳。不問豪尊卑賤，罪同一統，不問男女、少老、好醜、有識之屬，作罪得罪，作福得福，為罪福所錄，無有地方所、海水、山石間，脫止不受死。」

王言：「唯受教。輙奉持之，不失尊教。常宣正法，教化罪人，合發善心，使得解脫憂苦。」

法自在菩薩白佛言：「三界眾生豈得自在？欲至無上正真大道，以成阿耨多羅三藐三菩提者，斷滅三塗生死之熱惱，欲求除己之殃，㧞地獄之罪名，削棄五官之赤籍，濟度三界往來之難，拔生死之根，滅除五處名籍，還神本無，蕩除三界之想垢，淨六神宅，平治泥洹之徑路，為眾生開泥洹門，閉塞三流之川，斷絕生死之徑，難易云何？」

佛告法自在菩薩：「汝慈心多愍，能為一切眾生重任，憂念天下人雜類，乃作是問，欲度人故耳。」佛告法自在菩薩及眾生大士：「皆悉明聽，善思念之，內著心中。」佛言：「愚夫樂生死，如睹居漍中，恣情放心意，自種生死根，輪轉更五道，因立五處籍，繫綴在五道，迴行不休息，皆由心所種。貪為死徑，愚癡為泥塗，沒溺不得出，嫉妬為罪本，貪利為自衰，老不止婬風，夜不學有財，不施不受。」佛言：「有此八者，為自欺身，放逸入三塗，百罪從心生。心為泥洹君，道在身中，自心致之，不從他人求，何有難？于從他人得者，爾乃為難。心之出入，往來無門，周流遊洋，住止無處，心無端𤷉，亦無端緒，無形無像，無遠無近，無彼無此，無大無小，無老無少，無好無醜，無男無女。心之自然，生死自然，罪福自然，道法自然，高士制御止意，法自然泥洹。㥧敘聖諦，入八正行，却八耶業，除九思，求十慧，致十神力，悉無所畏，十八不共，積功致泥洹。寂然無為，不動不搖，無生不生，無死不死，獨拔持出，滅三界苦，除五處籍，獨步無畏，得無比行，入大總持門，得無邊底三昧，則得成阿耨多羅三藐三菩提。」

法自在菩薩白佛言：「心得自在，何因有若干種類，為五道主所見錄籍生死名不除？」佛言：「心者心，不見心有心，不知心之自然，心尊心使，中心念善即言即行，中心念惡即言即行，心無黠計心迷行，或心癡意愚計身有常，親愛是身謂是我許，沐浴櫛疏好衣美食先欲與之，東西走作懃苦思慮，求索財寶官爵奉祿，香華瓔珞莊餝是身以求榮，名字定空空無所有，三界不子空怨求空，名為名色、六入、更樂、痛痒、思相、生死識，五陰六衰所誤種生死哉，生沒迴旋往來不絕，繫名五道皆求貪欲，恩愛為生死本，是法無常，人亦不住，如水常流猶如幻化，忽生忽死亦無常形。又無常名放心在欲，行者欲增其哉，貪色日夜長𥛔，離愛則無患，貪欲意為田，無厭行為種，斷貪除利業，離愛無憂患，從是拔苦根，棄苦昇紫堂，永離生死惱，終如不復更，長存得自在，五處為都滅，神籍不復用，制命為人尊，宗仰如帝王，尊獨無能過，是故稽首禮。」

佛說是時，坐中萬菩薩皆得阿惟顏，八百比丘皆得無所從生法忍，七萬天人皆得法樂忍，三十萬天人發無上正真道意，三十萬清信士皆得柔順法忍，十萬清信女皆得歡喜忍，五千比丘尼皆發無上正真道意，六十萬鬼神、龍王皆還總持門，司[棣-木+(上/矢)]司命、三十二鎮臣、持進王、輔天將軍、太子、使者皆得淨光三昧，侍從盡得不還道，五道大王與眷屬具足得往來道，地獄王、小王凡有百三十七人意平等悉得阿惟越致，官屬、臣下凡十億得信忍，凡士、凡女合十億皆得道迹莫不過度，病疾除愈，盲者得視，聾者得聽，痾者能語，拘辟者得手足，女人懷任母子俱安，飛鳥走狩其聞法者，盡其盡命皆生天上，諸天帝釋皆持七寶蓮華、名香、揭香、澤香、雜香、繒綵、華蓋、天幡、綄綖以為供養，天人、天子、玉女各各持華香、幡采、珍琦、雜寶皆散佛上及諸菩薩、大比丘上，天尊威變化成大殿，莫不歡喜，發無上正真道意，皆禮佛足。

爾時，國王洴沙與大臣長者三百人，離坐叉手，長跪白佛言：「吾等之在大生死，沒溺穢海，五毒苦樂，諸道皆更，為老病死恐所司，愁苦叵言。」

佛言：「一切眾生其在大生死中者，有十習苦。何謂為十習？一者、生苦，二者、老苦，三者、為病苦，四者、為所愛別苦，五者、一切不可意為苦，六者、怨憎苦居苦，七者、愁憂苦，八者、飢渴苦，九者、寒貧苦，十者、死苦。復有三苦：一者、地獄苦，二者、餓鬼苦，三者、畜生苦。復有二苦：一者、鬼神龍苦，二者、不得自在苦。皆由習所致，苦習諸盡者則苦滅。是十習行事屬五官，五官屬閻羅，閻羅屬佛。」

洴沙王白佛言：「我有併文昆弟流沙無戒，不知屬何官府？有何罪事？得病三年，于今不差。世尊難遭，願聞其意。若令罪大得病當即死，罪小者不應久病。天地聞盡，有幾許臺閣、官府、監司？幾部人？犯幾過為罪？何者為小罪？犯何過為大罪？人死不同，有老而死者，有壯而死者，有少死者，有病死者，有平死者，為官府所煞者，賊殺者，燒死者，水死者，餓死者，涷死者，渴死者，牛馬所煞者。若干種死，魂神所歸云何？願佛垂哀，開示盲冥，令知禁防，有可避者不？」

佛告王曰：「凡人無戒，復無七事行者，死屬地獄，為五官所司錄，命屬地獄天子。天子名閻羅，典主佛界，諸天人民鬼神龍飛鳥走狩，皆盡屬天子。小王有八王，復有扶容王三十國，扶容王各復有小統九十六國，各各所主不同。復有外監五官、都督、司察、司錄、八王、司者、司𨽻等，與伏夜大將軍、都官[序-予+(丑/丑)]騎、承天帝符，與五道大王，共於八王日，風行覆司，案行諸天人民夷狄雜類鳥狩，以知善惡，分別種類若干億萬里數，分部薑界所屬司徵君王臣民，疏善記惡，以奏上扶容。扶容王轉奏八王，八王復轉奏大王，大王奏天子。人民所犯，凡二十事最重，云：失身死不復主，遂墮三塗，永以不迴，億千萬不可計劫，乃出為畜狩。二十惡行，引人著三十八大苦處大埿黎中。中埿黎各有城墎，有八大王，小王三十。第一平胡王，典主阿鼻摩訶埿黎，中有大釜淮，廣縱四十里，其深亦爾，罪人滿中，但坐煞生婬盜不孝不中。第二晉平王，典治黑繩地獄，中有鐵繩，有三刃者、四孤者、八孤者拼直人身，鋸解之。或斧斫人身，或四方，或八角，但坐犯五逆煞生柔牟刀斧害人，及畜狩婬盜嫉妬恚癡。第三莽都王，典治鐵囚獄，治莖人身，如莖麻油，但坐鎮沓煞人及諸眾生。第四輔天王，典治合會獄，中有大鐵釘釘人身，百節痛徹遍人身，空中自然雨大石，碎破人身，身尛如麵，但坐誹謗聖道，毒念向佛真人菩薩，反逆不孝，斷法斷功德，輕慢父母師友及所尊，煞生無道，以致斯殃。第五聖都王，典治太山獄。人適入山，山自然合，破碎人身，骨肉𡱁尿合碎如苲蒲陶汁。但坐犯五逆罪，嫉妬愚癡瞋恚，尊己賤人，不順父母師友君父正教，朋黨賊盜婬欺煞坐所致。第六玄都王，典主大城獄。火燒人身燋燃盡。但坐欺中人無信，衣食他衣食，貪利不肯布施涷倮人，使身貪好服所致。第七廣武王，主治劒樹獄。獄中刀劒亂風吹，斫破人身無完皮，復大鷲所食噉。但坐屠煞射獦心，心為惡故受此殃。第八武陽王，典主嚾吼獄。中有狗斷人頭，飲血噉肉。但坐心口身行煞人及畜狩類，倩人煞人，教人煞生，故致此殃。第九牢陽王，主治八路獄。中有利劒，遍地間無空，人走其上，截足斷趺。但坐喜行無慈心，齋日相使破壞法橋，損眾生強，教人犯禁，故致斯殃。第十都陽王，典治㓨樹獄。獄中樹㓨長三丈，人適上樹，㓨下逆人，人適下樹，㓨上逆貫，刺人身皆破傷。但坐無戒，受人信施，服餝珍□，常矛刀所㓨，介[斤*國]鉆鈐，人念愛身，賤他人□，嫉害眾生，使獲此極殃。第十一消陽王，主治沸灰獄。獄中有熱沸灰河，入其中身悉爛□。但坐得羊睹雞，害生可口，飲酒迷亂，臥沙門被枕中，口出惡語，無有慈心，以獲此殃。第十二延慰王，典治大噉獄。鐵城覆蓋，開其門戶，大火四起，燒其罪人。但坐誣謗三尊及良善人，焚燒山澤，害眾生命，剝脫人衣，讒害人，不孝三尊及其二親，憍慢自恣，無戒信故，致此極殃。第十三，廣進王，典主大阿鼻獄。五毒治之，破解人身，披挓人身，如張牛皮大釘釘之，心手足支節皆遍，及眼舌耳鼻皆通徹。但坐犯五逆、十惡并五戒，以致此殃。第十四，高都王，主治鐵車獄。獄中人鐵梨𥞩舌，上車鑠□人身。但坐虗欺，兩舌無信，輕慢善人，伇人三刀，自謂應然，故致斯殃。第十五，公陽王，主治鐵火獄。炭火然至人膝。坐捨正入邪，不信善人、沙門、師友、父正教，數行來蹈煞虫䖶，不持齋，或或心持齋脚行，以致此殃。第十六，平𩵬王，主治沸𡱁獄。廣長極深，罪人入中，身體熟爛，虫攢人身，徹髓筋臰穢。坐不布施，強迫人煞生養身，以致斯殃。第十七，柱陽王，主治地獄。燒人足，到地即燋燃。坐入律戒，不能忍。坐數行來白衣舍，齋日脚行，來害眾生所致。第十八，平[〦-一+(司-(一/口)+入)]王，典治彌離獄。獄中𭉨虫，有如鐵錐，啄人肌骨皆合盡。但坐捕撮眾生肌汁，煞生養身，故致其殃。第十九，璉石王，主治山石獄。獄中有石，利如刀刃，與人膝等，或高五寸，足蹈走上，或上或下，截足斷趺，剝脚斷筋，石利如刀。八王日不行道，心雖念善，足行遊逸，令六神飛揚，天宮所察，以致斯殃。第二十，狼耶王，主治多洹獄。獄中有熱風，與人相逢，吹□辟地。嗚呼之極，求死不得，求生不得，生時□□惱人所致。第二十一都官王，主治黎洹獄。獄中有大噉人鬼，身中出六十㓨而貫人身，身中出火燒人食之。但坐婬妹、犯人婦女及畜生、煞眾生，故致斯殃。第二十二玄陽王，主治飛虫獄。虫飛來食人不置，四面來無數。但坐射獦蚊虻之對，故致斯殃。第二十三太一王，主治湯河獄。流河水熱，過於世間沸麻油。但坐煞生羅網、捕魚、𮐯卵、飲酒，亂失十五行，故受此殃。第二十四合石王，主治大磨獄。廣縱二千里，磨磨人如麵。但坐煞生可意硑煞眾生，垣石相須可煞𧎇蟣，故致此殃。第二十五涼無王，主治寒雪獄。獄中罪人寒涷。但坐涷煞眾生，煞後剝脫他人衣，禁固眾生著寒中，不施和溫之所致，故受斯殃。第二十六無原王，主治鐵杵獄。燒杵正赤，㓨人咽中，脣舌腸𦝩皆悉燋爛。但坐惡口求味、身行惡、心念惡之所致，故受斯殃。第二十七政始王，主藏鐵柱獄。燒柱正赤，令人抱之，或臥燒鐵床上，為婬鬼所食。但坐心口身婬所致，故受斯殃。第二十八高遠王，主治膿血獄。血食食生不淨，施人貪婬所致。第二十九都進王，主治燒石獄。燒石正赤，令人吞之，燋爛膓𦝩。俱坐無戒食人信施食，不持齋戒，斷絕人福以為己有之所致，故受斯殃。第三十原都王，主治鐵輪獄。燒輪正赤，自然出人頭上。但坐騎度父母、師友、君王、夫主及所尊特，頭極觸人，持沙門頭形咲蹇，吃禿人𮛫，師友父影，火燒人頭，故致此殃。是為世大劇苦埿黎。犯是二十大過者，皆更遍三十埿黎，積不可計劫。大埿黎形竟，次入百四小埿黎，終劫竟，從地獄出，當更餓鬼、畜生、奴婢、下賤，積億億萬劫，萬恒邊沙數，一沙為千劫，盡萬恒沙數，乃復為人，數得為人，口中恒臰，口舌妄來，多病不利，為人短命。犯是二十事者，今現世不利，當為諸天地獄所司，神明聽察，疏記罪福，不□尊卑，一月六奏，一歲四覆，四覆之日，皆用□□一日。八王日者，天王案比諸天人民雜類之屬，考校功罪，有福增壽，有罪減壽奪笇。天地浩浩，黎庶無數。諸天地獄五道大王、司命都錄、五官都督、四鎮王使者、承天大將軍等，春秋冬夏，承天統攝，禁察非法，總持眾生口藉，制命長短，毛分不差，人民音冥，了不知天地五官所記，不能自知生所從來，死至何所，不能自知命之長短，不知為五官所収錄，不知豫作善求安，不知豫作功德救罪，亦不曉依附三尊求後世救，不曉求守戒明經道士從求度世道。如牛老敗不中用，大家言：『此牛老敗不中用，煩勞救養。』父已無益我家，但當早煞，可得肉食，亦可除煩惱。人亦如是，不奉持戒禁，亦不作功德，如牛煩勞大家甚多，不益大家，又不能自活。人依道生，道氣養之，不肯奉道，亦不能自度，為五宮所牧，死付地獄。」□屬世王所持如是。

淨度經卷第一

