摩竭梵志經第四

[0177c21] 聞如是：

[0177c21] 佛在舍衛國祇樹給孤獨園。時有一梵志，字摩竭，卒死講堂。同學便著床上，共舁出於舍衛里巷四街道，舉聲言：「見摩竭者，悉得解脫；今見死屍亦解脫；後聞名者亦解脫。」

[0177c25] 諸比丘食時悉持應器，入城求食，時見梵志說摩竭功德如是，食竟悉澡應器，還到佛所，作禮竟，皆就座，即為佛本末說如是。佛因是本演是卷，令我弟子悉聞解，廣為後世作明，令我經道久住。說是義足經：

「我見淨無有病，　　信見諦及自淨，
　有知是悉可度，　　苦斷習證前服。
　見好人以為淨，　　有慧行及離苦，
　黠除凶見淨徑，　　斷所見證至淨。
　從異道無得脫，　　見聞持戒行度，
　身不污罪亦福，　　悉已斷不自譽。
　悉棄上莫念後，　　有是行度四海，
　直行去莫念苦，　　有所念意便縛。
　常覺意守戒行，　　在上行想彼苦，
　念本念稍入行，　　不矯言審有黠。
　一切法無有疑，　　至見聞亦所念，
　諦見聞行力根，　　誰作世是六衰？
　不念身不念尊，　　亦不願行至淨，
　恩怨斷無所著，　　斷世願無所著。
　無所有為梵志，　　聞見法便直取，
　婬不婬著污婬，　　已無是當著淨。」

[0178a18] 佛說是義足經竟，比丘悉歡喜。
