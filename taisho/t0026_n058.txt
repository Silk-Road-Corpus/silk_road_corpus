（五八）中阿含王相應品七寶經第一

[0493a11] 我聞如是：

[0493a11] 一時，佛遊舍衛國，在勝林給孤獨園。

[0493a12] 爾時，世尊告諸比丘：「若轉輪王出於世時，當知便有七寶出世。云何為七？輪寶、象寶、馬寶、珠寶、女寶、居士寶、主兵臣寶，是謂為七。若轉輪王出於世時，當知有此七寶出世。如是如來、無所著、等正覺出於世時，當知亦有七覺支寶出於世間。云何為七？念覺支寶、擇法覺支、精進覺支、喜覺支、息覺支、定覺支、捨覺支寶，是謂為七。如來、無所著、等正覺出於世時，當知有此七覺支寶出於世間。」

[0493a21] 佛說如是。彼諸比丘聞佛所說，歡喜奉行。

[0493a23] 七寶經第一竟(一百八十二字)

